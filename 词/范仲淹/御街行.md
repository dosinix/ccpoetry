---
title:  "御街行"
dynasty:    "宋"
author: "范仲淹"
---
（简）
纷纷坠叶飘香砌。
夜寂静，
寒声碎。
真珠帘卷玉楼空，
天淡银河垂地。
年年今夜，
月华如练，
长是人千里。
愁肠已断无由醉，
酒未到，
先成泪。
残灯明灭枕头敧，
谙尽孤眠滋味。
都来此事，
眉间心上，
无计相回避。

（繁）
紛紛墜葉飄香砌。
夜寂靜，
寒聲碎。
真珠簾卷玉樓空，
天淡銀河垂地。
年年今夜，
月華如練，
長是人千里。
愁腸已斷無由醉，
酒未到，
先成淚。
殘燈明滅枕頭敧，
諳盡孤眠滋味。
都來此事，
眉間心上，
無計相迴避。