---
title:  "定风波"
dynasty:    "宋"
author: "柳永"
---
（简）
自春来、
惨绿愁红，
芳心是事可可。
日上花梢，
莺穿柳带，
犹压香衾卧。
暖酥消，
腻云亸，
终日厌厌倦梳裹。
无那！
恨薄情一去，
音书无个。

早知恁么，
悔当初、
不把雕鞍锁。
向鸡窗，
只与蛮笺象管，
拘束教吟课。
镇相随，
莫抛躲，
针线闲拈伴伊坐。
和我，
免使年少光阴虚过。

（繁）
自春來、
慘綠愁紅，
芳心是事可可。
日上花梢，
鶯穿柳帶，
猶壓香衾臥。
暖酥消，
膩雲嚲，
終日厭厭倦梳裹。
無那！
恨薄情一去，
音書無個。

早知恁麼，
悔當初、
不把雕鞍鎖。
向雞窗，
只與蠻箋象管，
拘束教吟課。
鎮相隨，
莫拋躲，
針線閒拈伴伊坐。
和我，
免使年少光陰虛過。