---
title:  "锦堂春"
dynasty:    "宋"
author: "柳永"
---
（简）
坠髻慵梳，
愁蛾懒画，
心绪是事阑珊。
觉新来憔悴，
金缕衣宽。
认得这疏狂意下，
向人诮譬如闲。
把芳容整顿，
恁地轻孤，
争忍心安。

依前过了旧约，
甚当初赚我，
偷剪云鬟。
几时得归来，
香阁深关。
待伊要、
尤云殢雨，
缠绣衾、
不与同欢。
尽更深、
款款问伊，
今后敢更无端。

（繁）
墜髻慵梳，
愁蛾懶畫，
心緒是事闌珊。
覺新來憔悴，
金縷衣寬。
認得這疏狂意下，
向人誚譬如閒。
把芳容整頓，
恁地輕孤，
爭忍心安。

依前過了舊約，
甚當初賺我，
偷剪雲鬟。
幾時得歸來，
香閣深關。
待伊要、
尤雲殢雨，
纏繡衾、
不與同歡。
盡更深、
款款問伊，
今後敢更無端。