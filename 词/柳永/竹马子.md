---
title:  "竹马子"
dynasty:    "宋"
author: "柳永"
---
（简）
登孤垒荒凉，
危亭旷望，
静临烟渚。
对雌霓挂雨，
雄风拂槛，
微收烦暑。
渐觉一叶惊秋，
残蝉噪晚，
素商时序。
览景想前欢，
指神京，
非雾非烟深处。

向此成追感，
新愁易积，
故人难聚。
凭高尽日凝伫。
赢得消魂无语。
极目霁霭霏微，
暝鸦零乱，
萧索江城暮。
南楼画角，
又送残阳去。

（繁）
登孤壘荒涼，
危亭曠望，
靜臨煙渚。
對雌霓掛雨，
雄風拂檻，
微收煩暑。
漸覺一葉驚秋，
殘蟬噪晚，
素商時序。
覽景想前歡，
指神京，
非霧非煙深處。

向此成追感，
新愁易積，
故人難聚。
憑高盡日凝佇。
贏得消魂無語。
極目霽靄霏微，
暝鴉零亂，
蕭索江城暮。
南樓畫角，
又送殘陽去。