---
title:  "卜算子慢"
dynasty:    "宋"
author: "柳永"
---
（简）
江枫渐老，
汀蕙半凋，
满目败红衰翠。
楚客登临，
正是暮秋天气。
引疏碪、
断续残阳里。
对晚景、
伤怀念远，
新愁旧恨相继。

脉脉人千里。
念两处风情，
万重烟水。
雨歇天高，
望断翠峰十二。
尽无言、
谁会凭高意？
纵写得、
离肠万种，
奈归云谁寄？

（繁）
江楓漸老，
汀蕙半凋，
滿目敗紅衰翠。
楚客登臨，
正是暮秋天氣。
引疏碪、
斷續殘陽里。
對晚景、
傷懷念遠，
新愁舊恨相繼。

脈脈人千里。
念兩處風情，
萬重煙水。
雨歇天高，
望斷翠峰十二。
盡無言、
誰會憑高意？
縱寫得、
離腸萬種，
奈歸雲誰寄？