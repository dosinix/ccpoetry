---
title:  "诉衷情近"
dynasty:    "宋"
author: "柳永"
---
（简）
雨晴气爽，
伫立江楼望处。
澄明远水生光，
重叠暮山耸翠。
遥认断桥幽径，
隐隐渔村，
向晚孤烟起。

残阳里。
脉脉朱阑静倚。
黯然情绪，
未饮先如醉。
愁无际。
暮云过了，
秋光老尽，
故人千里。
尽日空凝睇。

（繁）
雨晴氣爽，
佇立江樓望處。
澄明遠水生光，
重疊暮山聳翠。
遙認斷橋幽徑，
隱隱漁村，
向晚孤煙起。

殘陽里。
脈脈朱闌靜倚。
黯然情緒，
未飲先如醉。
愁無際。
暮雲過了，
秋光老盡，
故人千里。
盡日空凝睇。