---
title:  "归朝欢"
dynasty:    "宋"
author: "柳永"
---
（简）
别岸扁舟三两只。
葭苇萧萧风淅淅。
沙汀宿雁破烟飞，
溪桥残月和霜白。
渐渐分曙色。
路遥山远多行役。
往来人，
只轮双桨，
尽是利名客。

一望乡关烟水隔。
转觉归心生羽翼。
愁云恨雨两牵萦，
新春残腊相催逼。
岁华都瞬息。
浪萍风梗诚何益。
归去来，
玉楼深处，
有个人相忆。

（繁）
別岸扁舟三兩隻。
葭葦蕭蕭風淅淅。
沙汀宿雁破煙飛，
溪橋殘月和霜白。
漸漸分曙色。
路遙山遠多行役。
往來人，
只輪雙槳，
儘是利名客。

一望鄉關煙水隔。
轉覺歸心生羽翼。
愁雲恨雨兩牽縈，
新春殘臘相催逼。
歲華都瞬息。
浪萍風梗誠何益。
歸去來，
玉樓深處，
有個人相憶。