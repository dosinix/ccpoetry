---
title:  "满江红"
dynasty:    "宋"
author: "柳永"
---
（简）
暮雨初收，
长川静，
征帆夜落。
临岛屿，
蓼烟疏淡，
苇风萧索。
几许渔人飞短艇，
尽载灯火归村落。
遣行客、
当此念回程，
伤漂泊。

桐江好，
烟漠漠。
波似染，
山如削。
绕严陵滩畔，
鹭飞鱼跃。
游宦区区成底事？
平生况有云泉约。
归去来，
一曲仲宣吟，
从军乐。

（繁）
暮雨初收，
長川靜，
征帆夜落。
臨島嶼，
蓼煙疏淡，
葦風蕭索。
幾許漁人飛短艇，
盡載燈火歸村落。
遣行客、
當此念回程，
傷漂泊。

桐江好，
煙漠漠。
波似染，
山如削。
繞嚴陵灘畔，
鷺飛魚躍。
遊宦區區成底事？
平生況有雲泉約。
歸去來，
一曲仲宣吟，
從軍樂。