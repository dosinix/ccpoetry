---
title:  "安公子"
dynasty:    "宋"
author: "柳永"
---
（简）
远岸收残雨，
雨残稍觉江天暮。
拾翠汀洲人寂静，
立双双鸥鹭。
望几点、
渔灯隐映蒹葭浦。
停画桡、
两两舟人语。
道去程今夜，
遥指前村烟树。

游宦成羁旅，
短樯吟倚闲凝伫。
万水千山迷远近，
想乡关何处？
自别后、
风亭月榭孤欢聚。
刚断肠、
惹得离情苦。
听杜宇声声，
劝人不如归去。

（繁）
遠岸收殘雨，
雨殘稍覺江天暮。
拾翠汀洲人寂靜，
立雙雙鷗鷺。
望幾點、
漁燈隱映蒹葭浦。
停畫橈、
兩兩舟人語。
道去程今夜，
遙指前村煙樹。

遊宦成羈旅，
短檣吟倚閑凝佇。
萬水千山迷遠近，
想鄉關何處？
自別後、
風亭月榭孤歡聚。
剛斷腸、
惹得離情苦。
聽杜宇聲聲，
勸人不如歸去。