---
title:  "集贤宾"
dynasty:    "宋"
author: "柳永"
---
（简）
小楼深巷狂游遍，
罗绮成丛。
就中堪人属意，
最是虫虫。
有画难描雅态，
无花可比芳容。
几回饮散良宵永，
鸳衾暖、
凤枕香浓。
算得人间天上，
惟有两心同。

近来云雨忽西东。
诮恼损情悰。
纵然偷期暗会，
长是匆匆。
争似和鸣偕老，
免教敛翠啼红。
眼前时、
暂疏欢宴，
盟言在、
更莫忡忡。
待作真个宅院，
方信有初终。

（繁）
小樓深巷狂游遍，
羅綺成叢。
就中堪人屬意，
最是蟲蟲。
有畫難描雅態，
無花可比芳容。
幾回飲散良宵永，
鴛衾暖、
鳳枕香濃。
算得人間天上，
惟有兩心同。

近來雲雨忽西東。
誚惱損情悰。
縱然偷期暗會，
長是匆匆。
爭似和鳴偕老，
免教斂翠啼紅。
眼前時、
暫疏歡宴，
盟言在、
更莫忡忡。
待作真箇宅院，
方信有初終。