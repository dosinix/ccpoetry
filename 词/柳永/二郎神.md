---
title:  "二郎神"
dynasty:    "宋"
author: "柳永"
---
（简）
炎光谢。
过暮雨、
芳尘轻洒。
乍露冷风清庭户爽，
天如水、
玉钩遥挂。
应是星娥嗟久阻，
叙旧约、
飙轮欲驾。
极目处、
微云暗度，
耿耿银河高泻。

闲雅。
须知此景，
古今无价。
运巧思穿针楼上女，
抬粉面、
云鬟相亚。
钿合金钗私语处，
算谁在、
回廊影下。
愿天上人间，
占得欢娱，
年年今夜。

（繁）
炎光謝。
過暮雨、
芳塵輕灑。
乍露冷風清庭戶爽，
天如水、
玉鈎遙掛。
應是星娥嗟久阻，
敘舊約、
飆輪欲駕。
極目處、
微雲暗度，
耿耿銀河高瀉。

閒雅。
須知此景，
古今無價。
運巧思穿針樓上女，
抬粉面、
雲鬟相亞。
鈿合金釵私語處，
算誰在、
迴廊影下。
願天上人間，
占得歡娛，
年年今夜。