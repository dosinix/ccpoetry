---
title:  "破阵乐"
dynasty:    "宋"
author: "柳永"
---
（简）
露花倒影，
烟芜蘸碧，
灵沼波暖。
金柳摇风树树，
系彩舫龙舟遥岸。
千步虹桥，
参差雁齿，
直趋水殿。
绕金堤，
曼衍鱼龙戏，
簇娇春罗绮，
喧天丝管。
霁色荣光，
望中似睹，
蓬莱清浅。

时见。
凤辇宸游，
鸾觞禊饮，
临翠水，
开镐宴。
两两轻舠飞画楫，
竞夺锦标霞烂。
罄欢娱，
歌《鱼藻》，
徘徊宛转。
别有盈盈游女，
各委明珠，
争收翠羽，
相将归远。
渐觉云海沈沈，
洞天日晚。

（繁）
露花倒影，
煙蕪蘸碧，
靈沼波暖。
金柳搖風樹樹，
系彩舫龍舟遙岸。
千步虹橋，
參差雁齒，
直趨水殿。
繞金堤，
曼衍魚龍戲，
簇嬌春羅綺，
喧天絲管。
霽色榮光，
望中似睹，
蓬萊清淺。

時見。
鳳輦宸游，
鸞觴禊飲，
臨翠水，
開鎬宴。
兩兩輕舠飛畫楫，
競奪錦標霞爛。
罄歡娛，
歌《魚藻》，
徘徊宛轉。
別有盈盈游女，
各委明珠，
爭收翠羽，
相將歸遠。
漸覺雲海沈沈，
洞天日晚。