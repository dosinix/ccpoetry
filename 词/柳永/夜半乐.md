---
title:  "夜半乐"
dynasty:    "宋"
author: "柳永"
---
（简）
冻云黯淡天气，
扁舟一叶，
乘兴离江渚。
渡万壑千岩，
越溪深处。
怒涛渐息，
樵风乍起，
更闻商旅相呼，
片帆高举。
泛画鹢、
翩翩过南浦。

望中酒旆闪闪，
一簇烟村，
数行霜树。
残日下、
渔人鸣榔归去。
败荷零落，
衰柳掩映，
岸边两两三三、
浣纱游女。
避行客、
含羞笑相语。

到此因念，
绣阁轻抛，
浪萍难驻。
叹后约、
丁宁竟何据！
惨离怀、
空恨岁晚归期阻。
凝泪眼、
杳杳神京路。
断鸿声远长天暮。

（繁）
凍雲黯淡天氣，
扁舟一葉，
乘興離江渚。
渡萬壑千岩，
越溪深處。
怒濤漸息，
樵風乍起，
更聞商旅相呼，
片帆高舉。
泛畫鷁、
翩翩過南浦。

望中酒旆閃閃，
一簇煙村，
數行霜樹。
殘日下、
漁人鳴榔歸去。
敗荷零落，
衰柳掩映，
岸邊兩兩三三、
浣紗游女。
避行客、
含羞笑相語。

到此因念，
繡閣輕拋，
浪萍難駐。
嘆後約、
丁寧竟何據！
慘離懷、
空恨歲晚歸期阻。
凝淚眼、
杳杳神京路。
斷鴻聲遠長天暮。