---
title:  "八声甘州"
dynasty:    "宋"
author: "柳永"
---
（简）
对潇潇暮雨洒江天，
一番洗清秋。
渐霜风凄紧，
关河冷落，
残照当楼。
是处红衰翠减，
苒苒物华休。
惟有长江水，
无语东流。

不忍登高临远，
望故乡渺邈，
归思难收。
叹年来踪迹，
何事苦淹留？
想佳人妆楼望，
误几回、
天际识归舟。
争知我，
倚阑干处，
正恁凝愁！

（繁）
對瀟瀟暮雨灑江天，
一番洗清秋。
漸霜風淒緊，
關河冷落，
殘照當樓。
是處紅衰翠減，
苒苒物華休。
惟有長江水，
無語東流。

不忍登高臨遠，
望故鄉渺邈，
歸思難收。
嘆年來蹤跡，
何事苦淹留？
想佳人妝樓望，
誤幾回、
天際識歸舟。
爭知我，
倚闌干處，
正恁凝愁！