---
title:  "引驾行"
dynasty:    "宋"
author: "柳永"
---
（简）
红尘紫陌，
斜阳暮草长安道，
是离人。
断魂处，
迢迢匹马西征。
新晴。
韶光明媚，
轻烟淡薄和气暖，
望花村。
路隐映，
摇鞭时过长亭。
愁生。
伤凤城仙子，
别来千里重行行。
又记得、
临歧泪眼，
湿莲脸盈盈。

消凝。
花朝月夕，
最苦冷落银屏。
想媚容、
耿耿无眠，
屈指已算回程。
相萦。
空万般思忆，
争如归去睹倾城。
向绣帏、
深处并枕，
说如此牵情。

（繁）
紅塵紫陌，
斜陽暮草長安道，
是離人。
斷魂處，
迢迢匹馬西征。
新晴。
韶光明媚，
輕煙淡薄和氣暖，
望花村。
路隱映，
搖鞭時過長亭。
愁生。
傷鳳城仙子，
別來千里重行行。
又記得、
臨歧淚眼，
濕蓮臉盈盈。

消凝。
花朝月夕，
最苦冷落銀屏。
想媚容、
耿耿無眠，
屈指已算回程。
相縈。
空萬般思憶，
爭如歸去睹傾城。
向繡幃、
深處並枕，
說如此牽情。