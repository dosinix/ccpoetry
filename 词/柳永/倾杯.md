---
title:  "倾杯"
dynasty:    "宋"
author: "柳永"
---
（简）
鹜落霜洲，
雁横烟渚，
分明画出秋色。
暮雨乍歇，
小楫夜泊，
宿苇村山驿。
何人月下临风处，
起一声羌笛。
离愁万绪，
闲岸草、
切切蛩吟似织。

为忆芳容别后，
水遥山远，
何计凭鳞翼。
想绣阁深沉，
争知憔悴损，
天涯行客。
楚峡云归，
高阳人散，
寂寞狂踪迹。
望京国。
空目断、
远峰凝碧。

（繁）
鶩落霜洲，
雁橫煙渚，
分明畫出秋色。
暮雨乍歇，
小楫夜泊，
宿葦村山驛。
何人月下臨風處，
起一聲羌笛。
離愁萬緒，
閒岸草、
切切蛩吟似織。

為憶芳容別後，
水遙山遠，
何計憑鱗翼。
想繡閣深沉，
爭知憔悴損，
天涯行客。
楚峽雲歸，
高陽人散，
寂寞狂蹤跡。
望京國。
空目斷、
遠峰凝碧。